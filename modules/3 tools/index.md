# Tools

Deze module gaat over de tools die je hebt om betere Python-code te schrijven:

- Allereerst kun je met **docstrings** en **assertions** de pre- en postconditions van functies documenteren. Hiermee is voor medeprogrammeurs duidelijk wat ze van de functie kunnen verwachten.

- Vervolgens zijn er **type hints** die het mogelijk maken de consistentie van je code automatisch te controleren, net zoals dit in C standaard gebeurt bij het compilen.

- Dan hebben we **tests** waarmee je de functionaliteit van je eigen code kunt controleren. Zo merk je al snel of je eigen implementatie aan je eigen verwachtingen voldoet.

- Tot slot kijken we naar **statische analysetools** die op allerlei manieren je code aan controles onderwerpen. Voor een groot deel gaat het erom dat je Python gebruikt zoals het bedacht is.

Al deze tools worden toegepast in de professionele software-ontwikkeling, bijvoorbeeld om de samenwerking in teams makkelijker te maken. Maar ook in open source of meer persoonlijke projecten komen ze erg goed van pas, omdat ze fouten helpen voorkomen en detecteren.

## Leerdoelen

Je gaat deze week:

- De syntax van docstrings leren kennen
- Begrijpen welke pre- en postconditions je kunt specificeren in een docstring
- Begrijpen welke assertions je kunt specificeren voor een functie of method
- De syntax van type hints leren kennen
- Tests leren schrijven die de functionaliteit van programma's vastleggen
- Diverse static code tools leren gebruiken en de resultaten leren interpreteren
- Code leren aanpassen om beter te voldoen aan Python-standaarden

## Puntentelling

In deze module ga je in een aantal stappen je programma's aanpassen. Aan het eind van de module ga je één definitieve versie inleveren met daarbij een verslag van jouw werkwijze en aanpassingen.

Beide programma's moeten op z'n minst nog goed werken. De inhoudelijke beoordeling van de uiteindelijke versies vindt met hulp van de volgende richtlijnen plaats (het gaat over het algemeen om minimumeisen):

1. De programma's zijn op basis van enkele onderwerpen uit deze module met enig succes aangepast. Voor elke aanpassing is een eenduidige reden genoemd in het verslag.

2. De programma's zijn op basis van de meeste onderwerpen uit deze module met enig succes aangepast. Voor elke aanpassing is een eenduidige reden genoemd in het verslag.

3. De programma's zijn aangepast op basis van docstrings, assertions, type hints, tests en de statische analysetools. Voor alle aanpassingen is uitgelegd waarom deze is gedaan met specifieke verwijzingen naar tools, documentatie of uitleg in de cursus.

4. De programma's zijn aangepast op basis van docstrings, assertions, type hints, tests en de statische analysetools. Op basis van de statische analysetools zijn substantiële wijzigingen gedaan. Voor alle aanpassingen is uitgelegd waarom deze is gedaan met specifieke verwijzingen naar tools, documentatie of uitleg in de cursus.

5. De programma's zijn systematisch en zinvol aangepast op basis van docstrings, assertions, type hints, tests en de statische analysetools. Verbeteringen stoppen niet bij een toepassen van alle instructies, maar uit de documentatie blijkt ook dat interessante overwegingen zijn gedaan en zinvolle beslissingen zijn genomen om uit een impasse te komen.

6. De programma's zijn systematisch en zinvol aangepast op basis van docstrings, assertions, type hints, tests en de statische analysetools. Uit de documentatie blijkt dat hierin verder is gegaan dan de standaard aangeboden stof, bijvoorbeeld door het gebruik van extra bronnen en tools (beide staan bewust in meervoud) en het afwegen van meerdere opties.

Alleen aanpassingen doen in één van beide programma's is niet genoeg om punten te scoren. Mocht je een programma eerder niet of niet correct hebben ingeleverd, dan zul je het moeten afmaken voordat je bovenstaande aanpassingen gaat doen.

## Extra onderwerp

Als laatste onderdeel van deze module staat de opdracht "Wat is mis met Cash".

Deze opdracht telt mee in het eindcijfer, maar de opdracht is wel gemarkeerd als extra onderwerp omdat de rest van de cursus niet bouwt op deze kennis. Als je een opdracht moet overslaan is deze opdracht een goede keuze. Je mist daarmee dan wel enkele punten.

Bij deze opdracht krijg je 0,25 punt per goede oplossing, met een maximum van 3 punten.
