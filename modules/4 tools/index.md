# Tools

Deze module gaat over de tools die je hebt om betere Python-code te schrijven:

- Allereerst kun je met **docstrings** en **assertions** de pre- en postconditions van functies documenteren. Hiermee is voor medeprogrammeurs duidelijk wat ze van de functie kunnen verwachten.

- Vervolgens zijn er **type hints** die het mogelijk maken de consistentie van je code automatisch te controleren, net zoals dit in C standaard gebeurt bij het compilen.

- Dan hebben we **tests** waarmee je de functionaliteit van je eigen code kunt controleren. Zo merk je al snel of je eigen implementatie aan je eigen verwachtingen voldoet.

- Tot slot kijken we naar **statische analysetools** die op allerlei manieren je code aan controles onderwerpen. Voor een groot deel gaat het erom dat je Python gebruikt zoals het bedacht is.

Al deze tools worden toegepast in de professionele software-ontwikkeling, bijvoorbeeld om de samenwerking in teams makkelijker te maken. Maar ook in open source of meer persoonlijke projecten komen ze erg goed van pas, omdat ze fouten helpen voorkomen en detecteren.

## Leerdoelen

Je gaat in deze module:

- De syntax van docstrings leren kennen
- Begrijpen welke pre- en postconditions je kunt specificeren in een docstring
- Begrijpen welke assertions je kunt specificeren voor een functie of method
- De syntax van type hints leren kennen
- Tests leren schrijven die de functionaliteit van programma's vastleggen
- Diverse static code tools leren gebruiken en de resultaten leren interpreteren
- Code leren aanpassen om beter te voldoen aan Python-standaarden

## Puntentelling

**Let op: voor het geven van punten wordt alleen gekeken naar de submit van de opdracht "Verbeter je code". De andere inzendingen van deze module zijn tussenstappen en worden niet beoordeeld.**

In deze module ga je in een aantal stappen je programma's **Schuifpuzzel** en **Hangman** aanpassen. Je gebruikt daarbij nieuwe achtergrondkennis en verschillende nieuwe tools.

Aan het eind van de module ga je één definitieve versie inleveren van deze twee programma's met daarbij een verslag van jouw werkwijze en aanpassingen. Er zijn ook tussenstappen die je moet/kunt inleveren, maar uiteindelijk wordt de laatste versie bij de opdracht "Verbeter je code" nagekeken.

Beide programma's moeten op z'n minst nog goed werken. Als dat zo is, kun je 0--6 punten halen. De inhoudelijke beoordeling van de uiteindelijke versies vindt met hulp van de volgende richtlijnen plaats (het gaat over het algemeen om minimumeisen):

1. De programma's zijn met enig succes aangepast op basis van enkele onderwerpen uit deze module. Voor elke aanpassing is een zinvolle redenatie genoemd in het verslag.

2. De programma's zijn met succes aangepast op basis van de meeste onderwerpen uit deze module. Voor elke aanpassing is een zinvolle redenatie genoemd in het verslag.

3. De programma's zijn met succes aangepast op basis van alle onderwerpen: docstrings, assertions, type hints, tests en de statische analysetools. Voor elke aanpassing is een zinvolle redenatie genoemd in het verslag.

4. De programma's zijn met succes aangepast op basis van alle onderwerpen: docstrings, assertions, type hints, tests en de statische analysetools. Op basis van de statische analysetools zijn substantiële wijzigingen gedaan. Voor alle aanpassingen is uitgelegd waarom deze is gedaan met specifieke verwijzingen naar uitleg van tools, documentatie of in de cursus.

5. De programma's zijn met succes aangepast op basis van alle onderwerpen: docstrings, assertions, type hints, tests en de statische analysetools. Op basis van de statische analysetools zijn substantiële wijzigingen gedaan. Eenvoudige problemen zoals het corrigeren van fouten zijn niet meegenomen in het verslag maar vooraf verwerkt. Verbeteringen stoppen niet bij een toepassen van alle instructies, maar uit de documentatie blijkt ook dat interessante overwegingen zijn gedaan en zinvolle beslissingen zijn genomen om bepaalde wijzigingen wel en niet te doen.

6. De programma's zijn met succes aangepast op basis van alle onderwerpen: docstrings, assertions, type hints, tests en de statische analysetools. Op basis van de statische analysetools zijn substantiële wijzigingen gedaan. Eenvoudige problemen zoals het corrigeren van fouten zijn niet meegenomen in het verslag maar vooraf verwerkt. Uit het verslag blijkt dat er flink is geëxperimenteerd met verschillende opties om de code vorm te geven en dat er bewust eigen regels zijn geformuleerd voor de code, met verwijziging naar verschillende bronnen en uitkomsten van de tools.

Alleen aanpassingen doen in één van beide programma's is niet genoeg om punten te scoren. Je moet dus allebei op hetzelfde minimumniveau aanpassen. Mocht je een programma eerder niet of niet correct hebben ingeleverd, dan zul je het moeten afmaken voordat je bovenstaande aanpassingen gaat doen.
