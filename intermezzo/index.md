# Intermezzoweek

Deze week is het herhalen of verdiepen. Misschien heb je het idee dat je wat dingetjes gemist hebt of je bent afgelopen weken juist heel snel gegaan. In alle gevallen is er nog een hoop te leren voor je.

De opdrachten zijn 100% bedoeld om jouw **individuele skills op te bouwen**, dus het is allemaal individueel werk. Toch willen we dat je niet de hele week "alleen" bezig bent. Hieronder vind je nog wat meer informatie daarover, maar eerst iets over de opdrachten!


## Inschrijving

First things first! [Schrijf je nu in voor de week via dit formulier](https://forms.office.com/Pages/ResponsePage.aspx?id=zcrxoIxhA0S5RXb7PWh05StZDK23dCxCgrv7HMsauLFUMDNVVzEyTk9CQzVEQ0NRMzhCVUs3NEFRRS4u)


## Opties

Wat kun je kiezen?

### 1. Mini-challenges

Dit is een herhalingsopdracht. Je gaat elk dagdeel aan de slag met een challenge. Dit is een probleemomschrijving waarbij jij een programma gaat ontwerpen, implementeren en zorgvuldig uittesten en verbeteren. Het oefenen zit hier echt in het systematisch werken, kennis van programmeerconstructies verder uitbouwen en zelfstandig leren testen van je uitwerkingen. Je slaat niks over en zorgt dat je alles begrijpt wat je maakt.

De opdrachten: [challenges](/intermezzo/challenges)

### 2. Löve

Bij CS50 was dit vorig jaar een onderdeel van de cursus: tegen het einde kreeg je de optie om een aantal dingen te leren, waaronder het maken van games. Hiervoor wordt een compleet nieuwe programmeertaal gebruikt (Lua), maar zoals altijd lijkt de taal wel op C. De bijbehorende video's gaan in op de taal en op de manier waarop je games opbouwt. Om de opdrachten te kunnen doen moet je de uitleg in de video's goed begrijpen, en dan is het uitprogrammeren zelf relatief weinig werk. Deze optie geeft je natuurlijk wel ruimte voor creativiteit.

De opdrachten: <https://cs50.harvard.edu/x/2020/tracks/games/>

### 3. Tideman

Deze opdracht wordt bij CS50 gezien als verreweg de moeilijkste. [Tideman](https://en.wikipedia.org/wiki/Tideman_alternative_method) is een manier om verkiezingen te organiseren waarbij elke deelnemer een "ranking" geeft (in plaats van één enkele keuze). Er zijn vele van dit soort verschillende methodes---ook in Nederland overweegt men om kleine aanpassingen te doen aan de manier van stemmen voor de Tweede Kamer. 

De opdracht: <https://cs50.harvard.edu/x/2020/psets/3/tideman/>


## Samenwerken

Voor alle opties geldt: jij doet je eigen werk. Je kiest iets dat bij jouw niveau past, iets dat je goed aan kunt maar ook leerzaam gaat zijn (eerlijk gezegd zullen ze allemaal wel leerzaam zijn, je moet alleen zorgen dat je op een prettige manier uitgedaagd wordt).

We gaan waar mogelijk groepjes maken, en het ligt voor de hand om aan het eind van de dag je werk te kunnen vergelijken met dat van een andere student. Gebruik beschikbaarheid van medestudenten *niet* om je keuze te maken! Kies echt voor jezelf.


## Beoordeling

Beoordeling gebeurt enerzijds op dagelijkse inzet:

- In hoeverre heb je evident dagelijks tijd en energie gestoken in de opdrachten?

    - 0 pt: geen tussentijdse updates met duidelijk voortgang in code en/of studieverslag
    - 1 pt: 1-2 tussentijdse updates met duidelijk voortgang in code en/of studieverslag
    - 2 pt: 3 tussentijdse updates met duidelijk voortgang in code en/of studieverslag
    - 3 pt: 4 tussentijdse updates met duidelijk voortgang in code en/of studieverslag

Let op: je moet elke dag insturen wat je gedaan hebt. Naderhand zeggen dat je dagelijks bezig bent geweest is niet genoeg. Voortgang hoeft niet letterlijk te zijn dat er veel code bij is gekomen, het kan ook zijn dat je tijd hebt besteed aan dingen uitzoeken en leren. Daar kun je gewoon over schrijven in je *tussen*verslagen.

Anderzijds krijg je punten op basis van hoe goed je in je eindverslag uitlegt wat je hebt geleerd:

- In hoeverre kun je uitleggen wat je precies geleerd hebt door het doen van de opdrachten?

    - 0 pt: wel een opsomming maar geen gestructureerde uitleg van wat er geleerd is
    - 1 pt: gestructureerde uitleg van wat er geleerd is, beperkt tot het werk van deze week
    - 2 pt: gestructureerde uitleg van wat er geleerd is, gerelateerd aan wat en in welke situatie eerder in de cursus (niet) geleerd is
    - 3 pt: een goed georganiseerd essay waarin de kernpunten van het leren overzichtelijk worden gepresenteerd met voorbeelden, met vergelijkingen tussen geleerde uit deze week en eerdere momenten

De bal ligt bij jou om dit goed duidelijk te maken aan het einde van de week. Je maakt dus een document waar je uitlegt wat je gedaan hebt en wat je er van geleerd hebt, dat je inlevert en op basis waarvan we kunnen beoordelen (samen met de code die je hebt geschreven!).

Misschien ten overvloede: er wordt niet (extra) beoordeeld op "heel ver komen" en of "meer werk doen dan gevraagd". Het gaat echt om de kwaliteit van wat je doet en wat je er van leert.

Mocht je voortijdig klaar zijn, dan kun je daarna direct aan de slag met één van de andere opties. Stop je, dan heeft dat invloed op het aantal punten dat je kunt halen, omdat je dan geen voortgang meer maakt.


## Submit

Je moet elke dag je voortgang inleveren op de betreffende pagina:

- [dinsdag](/intermezzo/dinsdag)
- [woensdag](/intermezzo/woensdag)
- [donderdag](/intermezzo/donderdag)
- [vrijdag](/intermezzo/vrijdag)

Het eindverslag lever je hier in: [eindverslag](/intermezzo/eindverslag)
