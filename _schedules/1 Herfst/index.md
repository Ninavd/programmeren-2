# Programmeren 2

## Studiewijzer<br><small>Herfst 2024</small>

Wat ga je doen?

- De verschillende manieren van programmeren in Python leren kennen en beheersen.
- Leren hoe je je eigen programma's op kwaliteit kunt toetsen en verbeteren.
- Kennis maken met abstracte datatypes in diverse vormen.
- Begrijpen waarom sommige algoritmen beter werken dan andere.
- Kunnen analyseren hoe goed een algoritme werkt gegeven een bepaalde datastructuur.
- Leren hoe je maatregelen kunt toepassen in code om latere fouten te voorkomen.

## Docenten en assistenten

De docenten bij dit vak zijn Jelle van Assema en Martijn Stegeman. Zij geven het vak vorm en verzorgen de organisatie. Je kunt ze bereiken via e-mail op <help@mprog.nl>.

Daarnaast zijn er veel student-assistenten, die de cursus goed kennen omdat ze 'm zelf gedaan hebben, en jou gaan helpen op de momenten dat het nodig is.

## Ingangseisen

Je moet Programmeren 1 volledig hebben gehaald om dit vak te mogen volgen.

## Opdrachten en eindcijfer

Bij dit vak werk je aan verschillende soorten **opdrachten**. De meeste opdrachten doe je individueel. Soms zijn het oefeningen, dan weer schrijf je een flink groot programma en op een aantal momenten ga je met tools aan de slag om te leren je Python-code zelf beter te maken.

Het **eindcijfer** bestaat uit de opgetelde punten voor de opdrachten. Het maximaal aantal punten is 45, wat staat voor een 10 als eindcijfer. Sommige opdrachten worden automatisch gecheckt op correcte werking. Bij andere opdrachten kijkt een assistent na en geeft punten en feedback.

Voor alle modules is het noodzakelijk dat je deze na inleveren ook **aftekent**. Zie hieronder voor uitleg over de voortgangsgesprekken waarin je dit kunt doen.

Bij elke module staat aangegeven hoeveel punten elke opdracht waard is en hoe de **beoordeling** plaatsvindt.

| Module                | Punten    | Deadline             |
| --------------------- | --------: | -------------------: |
| Python                |         6 | vrijdag  1 nov 17:00 |
| * Opdrachten Python   |         1 | vrijdag  1 nov 17:00 |
| Datastructures        |         6 | vrijdag  8 nov 17:00 |
| Objects               |         6 | vrijdag 15 nov 17:00 |
| ADT                   |         6 | vrijdag 22 nov 17:00 |
| * Opdrachten ADT      |         2 | vrijdag 22 nov 17:00 |
| Refactoring           |         6 | vrijdag 29 nov 17:00 |
| OOP                   |         9 | vrijdag 13 dec 17:00 |
| * Opdrachten OOP      |         3 | vrijdag 13 dec 17:00 |
| --------------------- | --------: | -------------------: |
| Totaal                |        45 |                      |

Het eindcijfer wordt berekend via:

    behaalde_punten / 45 * 9 + 1

Bij verschillende modules zijn er opdrachten gemarkeerd met een *. Dit zijn opdrachten die een slag verder gaan. Deze opdrachten zijn bedoeld als extra uitdagend en dus ook specifiek bedoeld voor diegenen die de uitdaging zoeken. Deze * opdrachten wegen mee in het puntentotaal en dus ook in het eindcijfer. Effectief maken de opdrachten met een * het verschil tussen een 9 (8.8 afgerond) en een 10. 

Bij dit vak is het **niet** verplicht om alle opdrachten af te maken. Wel zijn de deadlines hard. Na het verstrijken van de deadline is er geen mogelijkheid meer om in te leveren.

In uitzonderlijke gevallen zoals langdurige ziekte moeten er speciale afspraken worden gemaakt. Je moet daarom contact houden met de docenten als je ziek wordt of achter gaat lopen.

## Andere indeling voor fulltime studenten

Doe je tegelijk met dit vak het Programmeerproject? Dan doe je de minor programmeren in fulltime en bieden we een andere indeling van de twee vakken aan. Je doet dan eerst programmeren 2 in vier weken en daarna het programmeerproject in vier weken. Voor programmeren 2 ziet het schema er zo uit:

| Week | Maandag        | Dinsdag        | Woensdag       | Donderdag      | Vrijdag        |
| -----| -------------- | -------------- | -------------- | -------------- | -------------- | 
| 1    | Python         | Python         | Python         | Datastructures | Datastructures |
| 2    | Datastructures | Objects        | Objects        | Objects        | ADT            |
| 3    | ADT            | ADT            | Refactoring    | Refactoring    | Refactoring    |
| 4    | OOP            | OOP            | OOP            | OOP            | OOP            |

De deadlines blijven hetzelfde als bij het reguliere schema. Dat betekent dat de mogelijkheid blijft bestaan om te wisselen naar het reguliere schema bijvoorbeeld in geval van ziekte. Dit heeft vaak wel de consequentie dat er te weinig tijd overblijft om ook het programmeerproject te volgen in hetzelfde blok en je dat vak zal moeten laten vallen. Het is daarom extra belangrijk voor fulltime studenten om goed contact te houden bij bijvoorbeeld ziekte, zo kunnen we je het beste helpen.  

## Voortgangsgesprekken

Er zijn wekelijks individuele voortgangsgesprekken. Je houdt deze met een docent of assistent. De besprekingen zijn verplicht, en als je er één mist zonder af te zeggen kun je het vak normaal niet halen. Zorg dus dat je contact houdt.

Bij de voortgangsgesprekken heb je ruimte om samen te beslissing over hoe je verder gaat en je kunt alleen daar de modules aftekenen om er punten voor te krijgen.

De besprekingen bereid je voor door met een medestudent code reviews te doen. Hierin ga je al een keer kritisch de uitwerkingen vergelijken en eventueel nog aanpassen, zodat je bij het voortgangsgesprek goed kan uitleggen hoe je een en ander hebt aangepakt.

## Aanwezigheid

- Studenten die de Minor Programmeren fulltime volgen hebben een aanwezigheidsplicht zoals apart bekend gemaakt.

- Er is geen minimale aanwezigheidsplicht in het lab bij de parttime minor. Als je alle voortgangsbesprekingen hebt bijgewoond en een voldoende staat, hebben we genoeg informatie om in te staan voor jouw persoonlijke voortgang in dit vak. We raden studenten aan om regelmatig een studieplek op te zoeken in de lokalen L0.09 en L0.10. Je kunt daar ook prettig afspreken met medestudenten om de samenwerkopdrachten te doen.

## Vragen stellen

Tijdens dit vak zul je vaak de hulp inroepen van de assistenten en medestudenten. Er zijn diverse opties voor het stellen van vragen. De beste optie hangt af van het soort vraag dat je wil stellen.

**Medestudenten:** eerste hulp bij vastlopen.

- jouw eerste aanspreekpunt zijn je medestudenten in het lokaal
- ook als parttime-student moet je zorgen dat je toegang hebt tot andere studenten
- samen nadenken over de opdracht helpt je verder
- de beste manier is om vaak in het lokaal te komen zitten

**Assistentie:** direct contact met een assistent, voor hulp bij programmeren.

- hulp op locatie (lokalen L0.09 en L0.10)
- je weet echt niet waar te beginnen of een onvindbare bug, of alles loopt vast
- moeite met verzinnen oplossing
- dagelijks beschikbaar na 10 uur, zet jezelf in de rij via het menu:

    ![](../hands-menu.png)

**E-mail:** contact met de docenten.

- maken van persoonlijke planningsafspraken
- meedenken over grote problemen met het vak
- andere officiële zaken
- administratie na afloop van het vak
- je kunt ook even een afspraak maken om iets door te spreken
- mail <help@mprog.nl>

<details markdown="1"><summary markdown="span">Kom je helemaal niet verder en heb je even geen hulp?</summary>
Juist even niet aan de opdracht werken kan je verder helpen!

- Neem een halfuurtje echt even afstand van je computer; dit helpt je brein afstand nemen van het probleem. Met een frisse blik kom je dan toch weer verder.

- Ga even door met de volgende opdracht van de module om te kijken hoe je daar mee gaat.
</details>


### Ziekte en inhalen

Als je ziek bent dan meld je het in ieder geval meteen even aan je docenten (niet je mentor) via een e-mail naar <mailto:help@mprog.nl>. Je hoeft het niet uitgebreid uit te leggen, maar wel meteen melden. Het contact hierover houden is het belangrijkste dat je kunt doen.

-   Ben je één of twee dagen ziek dan is dat geen probleem en kun je de deadline vaak nog halen. Het kan handig zijn om even te overleggen op welke opdrachten je je het best kunt richten.

-   Heb je een medisch noodgeval en ben je hierdoor bijvoorbeeld een hele week uit de running? Dan bespreek je naderhand met een docent hoe je dit kunt oplossen, bijvoorbeeld door een klein deel van de opdrachten nog te doen zodat je kennis op peil is.

    Daarbij speelt natuurlijk ook mee hoe makkelijk het programmeren je afgaat en hoeveel energie je hebt. Op basis van al die informatie kijken we samen wat mogelijk is. Je krijgt ook bij inhalen geen punten voor de opdrachten; het is echt gericht om snel weer mee te doen met de groep.

-   Raak je helemaal uit tempo omdat je bijvoorbeeld toch teveel andere dingen te doen hebt of niet genoeg focus kan vinden? Het is belangrijk dat je dit snel bespreekt met een docent (niet je mentor). Stuur maar een [mailtje](mailto:help@mprog.nl)!


## Samenwerken

De basis van alles wat je inlevert moet jouw eigen intellectuele werk zijn, behalve waar het gaat om de samenwerkopdrachten.

Natuurlijk is het nuttig om bij het maken van individuele opdrachten **interactie** te hebben met je medestudenten, en dat kan ook enorm helpen bij het beheersen van de stof. Maar er is een grens tussen het vragen van hulp aan een ander en het inleveren van werk van een ander. Hieronder karakteriseren we beide kanten van die grens.

Je mag niet samenwerken aan de **implementatie** van je programma's. Uitzondering is dat je medestudenten om hulp mag vragen, zolang dat er niet op neer komt dat een ander een deel van het werk voor jou doet. Over het algemeen mag je, als je om hulp vraagt, jouw code laten zien, maar kijk je niet naar de code van een ander. Je laat je dus niks voorzeggen.

Waar de grens **onduidelijk** is vragen we je om "redelijk" te handelen. Hieronder vind je een incomplete lijst van voorbeelden die een beeld schetsen van welke handelingen we als redelijk of onredelijk bestempelen. Twijfel je of een handeling redelijk is, vraag het, en wacht tot je per e-mail toestemming hebt gekregen van een docent (niet assistent). Als je onredelijk handelt dan kan dit leiden tot een melding bij de examencommissie.

<details markdown="1"><summary markdown="span">Voorbeelden van **redelijke** acties</summary>

- Praten met medestudenten over de opdrachten in het Nederlands (of een andere natuurlijke taal).

- Het cursusmateriaal bespreken met anderen om het beter te begrijpen.

- Een medestudent helpen bij het debuggen tijdens een laptopcollege of daarbuiten, of zelfs online, door het bekijken, compileren of draaien van zijn of haar code, zelfs op je eigen computer.

- Het in je uitwerking opnemen van een paar regels code die je online of ergens anders vindt, gegeven dat deze regels niet de essentie van de opdracht vormen en dat je de bron van de code vermeldt.

- Het inzien van tentamens van voorgaande jaren en oplossingen daarvan.

- Code die jij hebt geschreven versturen of laten zien aan iemand anders, wellicht een medestudent, zodat deze jou kan helpen bij het debuggen.

- Het online delen van een paar regels van jouw code zodat anderen wellicht kunnen helpen met debuggen.

- Een aan het vak verbonden assistent om hulp vragen.

- Naar het internet gaan voor tutorials buiten het vak, voor referenties, en voor oplossingen bij technische problemen, maar niet voor gehele oplossingen voor (de essentie van) opdrachten.

- Het uittekenen of uitwerken van oplossingen op een whiteboard door middel van diagrammen of pseudocode, maar niet "echte" code.

- Werken met (en zelfs betalen voor) een tutor om je te helpen met het vak, gegeven dat de tutor niet het werk voor je doet.
</details>

<details markdown="1"><summary markdown="span">Voorbeelden van **onredelijke** acties</summary>

- Een oplossing van een opdracht inzien voordat je jouw opdracht hebt ingeleverd.

- Een medestudent vragen om hun oplossing, voordat je jouw opdracht hebt ingeleverd.

- Het decompileren, deobfusceren, of op andere manier achterhalen van een "staff" oplossing van een opdracht.

- Vergeten de bron te citeren van code of technieken die je hebt opgenomen van buiten de lessen van dit vak, en hebt geïntegreerd in je eigen werk, zelfs als je wel de andere restricties aanhoudt.

- Het aan een medestudent geven of laten zien van een oplossing voor een opdracht waar hij of zij (dus niet jij) moeite mee heeft.

- Betalen, of het aanbieden om te betalen, voor het recht om werk van een ander als onderdeel van jouw eigen werk in te leveren.

- Het beschikbaar stellen van oplossingen voor opdrachten van dit vak aan anderen die dit vak in de toekomst wellicht gaan volgen.

- Het opzoeken van complete oplossingen voor opdrachten online of ergens anders.

- Werk van een opdracht opsplitsen met een ander.

- Werk van een ander, behalve een paar regels zoals eerder omschreven, inleveren.

- Hetzelfde of bijna hetzelfde werk inleveren bij dit vak dat je hebt ingeleverd of gaat inleveren bij een ander vak.

- Het inleveren van werk voor dit vak, waarbij je intentie is om dit ook ergens anders voor in te zetten (zeg voor een baan), zonder daar eerst toestemming voor te hebben gekregen van een docent.

- Naar de oplossing voor een opdracht van iemand anders kijken, en vervolgens jouw oplossing daarop baseren.
</details>


## Plagiaat

Alle inzendingen worden wekelijks gecontroleerd met behulp van een detectiesysteem dat zoekt naar overeenkomsten in programmacode. Dat kunnen overeenkomsten zijn binnen de groep, met studenten van vorige jaren, of zelfs met code van internet.

Vinden we overeenkomsten, dan gaat een docent direct met je in gesprek om je voor te lichten en om af te spreken hoe je het vak zonder plagiëren kunt halen. Is er een **vermoeden van plagiaat**, dan moet dit gemeld worden bij de examencommissie.

In alle gevallen is het ons doel om dit soort situaties te voorkomen, omdat ze niet leerzaam zijn en veel werk opleveren voor iedereen. Vraag daarom vooral om advies als je denkt dat het misgaat! Er is vaak meer te redden dan je denkt, zelfs al is de deadline nabij.

De [plagiaatregeling](https://student.uva.nl/content/az/fraude-plagiaat-en-bronvermelding/plagiaat-en-fraude.html) van de Universiteit van Amsterdam geeft algemene aanwijzingen over plagiaat en is de basis voor bovenstaande regelingen.
